<p class="annotation lang-a chapter-12">Կանգնել կամ ծնկել</p>
<p class="empty_line lang-a chapter-12"></p>
<p class="p_title lang-a chapter-12">ՍԿԻՀ</p>
<p class="empty_line lang-a chapter-12"></p>
<p class="annotation lang-a chapter-12">Սարկաւագն վերաբերեսցէ ի խորհրդանոցէն զնուիրեալ հացն եւ զգինին առ քահանայն: (*Հանդիսաւոր օր) Եւ գան խնկարկելով ի սուրբ խորհուրդն:</p>
<p class="empty_line lang-a chapter-12"></p>
<p class="annotation lang-a chapter-12">Կիրակէի, Եկեղեցւոյ, Ծաղկազարդի եւ հրեշտակից</p>
<p class="empty_line lang-a chapter-12"></p>
<p class="lines chorus lang-a chapter-12"><b>Դպ – </b>Հրեշտակային կարգաւորութեամբ լցեր Աստուած զՔո սուրբ զեկեղեցի: Հազարք հազարաց հրեշտակապետք կան առաջի Քո: Եւ բիւրք բիւրոց հրեշտակք պաշտեն զՔեզ, Տէր, եւ ի մարդկանէ հաճեցար ընդունիլ զօրհնութիւն, ձայնիւ խորհրդականաւ: Սո՜ւրբ, Սո՜ւրբ, Սո՜ւրբ, Տէր զօրութեանց: </p>
<p class="lines deacon lang-a chapter-12"><b>Սրկ – </b>Համբարձէք, իշխանք, զդրունս ձեր ի վեր, համբարձցին դրունք յաւիտենից, եւ մտցէ Թագաւոր փառաց:</p>
<p class="empty_line lang-a chapter-12"></p>
<p class="annotation lang-a chapter-12">Եւ պատարագողն խնկարկէ եւ հարցանէ:</p>
<p class="lines priest lang-a chapter-12"><b>Քհ – </b>՞վ է Սա, Թագավոր փառաց, Տէր հզօր զօրութեամբ Իւրով, Տէր կարող ի պատերազմի: </p>
<p class="lines deacon lang-a chapter-12"><b>Սրկ – </b>Համբարձէք, իշխանք, զդրունս ձեր ի վեր, համբարձցին դրունք յաւիտենից եւ մտցէ Թագաւոր փառաց: </p>
<p class="lines priest lang-a chapter-12"><b>Քհ – </b>Ո՞վ է Սա, Թագաւոր փառաց եւ Տէր զօրութեանց. </p>
<p class="empty_line lang-a chapter-12"></p>
<p class="annotation lang-a chapter-12">Սարկավագը հանձնուն է Սկիհը քահանային։</p>
<p class="lines deacon lang-a chapter-12"><b>Սրկ – </b>Սա Ինքն է Թագաւոր Փառաց: </p>
<p class="empty_line lang-a chapter-12"></p>
<p class="annotation lang-a chapter-12">Եւ պատարագողն երկրպագէ ահիւ եւ դողութեամբ եւ խնկարկելով եւ սկհոյն ընկալցի զընծայսն, եւ դառնալով բարձրացուսցէ ի տես ժողովրդեան, խաչակնքէ ի վերայ ժողովրդեանն, ասելով:</p>
<p class="lines priest lang-a chapter-12"><b>Քհ – </b>† Օրհնեալ եկեալ անուամբ Տեառն:</p>
<p class="empty_line lang-a chapter-12"></p>
<p class="lines deacon lang-a chapter-12"><b>Սրկ – </b>Եւ եւս խաղաղութեան զՏէր աղաչեսցուք: </p>
<p class="lines chorus lang-a chapter-12"><b>Դպ – </b>Տէր, ողորմեա: </p>
<p class="lines deacon lang-a chapter-12"><b>Սրկ – </b>Եւ եւս հաւատով եւ սրբութեամբ կացցուք յաղօթս առաջի սրբոյ սեղանոյս Աստուծոյ ահիւ: Մի խղճիւ եւ գայթակղութեամբ, մի նենգութեամբ, խորամանկութեամբ, մի պատրանօք եւ խաբէութեամբ, մի երկմտութեամբ եւ մի թերահաւատութեամբ: Այլ ուղիղ վարուք, պարզ մտօք, միամիտ սրտիւ, կատարեալ հաւատով, լցեալ սիրով, լի եւ առաւելեալ ամենայն գործովք բարութեան, կացցուք յաղօթս առաջի սրբոյ սեղանոյս Աստուծոյ, եւ գտցուք զողորմութեան զշնորհս յաւուր յայտնութեան եւ ի միւսանգամ գալըստեան Տեառն մերոյ եւ Փրկչին Յիսուսի Քրիստոսի, կեցուսցէ եւ ողորմեսցի: </p>
<p class="lines chorus lang-a chapter-12"><b>Դպ – </b>Կեցո, Տէր, եւ ողորմեա:</p>
<p class="lines priest lang-a chapter-12"><b>Քհ – </b>Շնորհօք եւ մարդասիրութեամբ Տեառն մերոյ եւ† Փրկչին Յիսուսի Քրիստոսի. ընդ որում Քեզ Հօր, միանգամայն եւ Հոգւոյդ Սրբոյ վայելէ փառք, իշխանութիւն եւ պատիւ, այժմ եւ միշտ եւ յաւիտեանս յաւիտենից. Ամէն: </p>
<p class="lines priest lang-a chapter-12"><b>Քհ – </b>† Խաղաղութիւն ամենեցուն: </p>
<p class="lines chorus lang-a chapter-12"><b>Դպ – </b>Ամէն: Եւ ընդ հոգւոյդ քում: </p>
<p class="lines deacon lang-a chapter-12"><b>Սրկ – </b>† Աստուծոյ երկիրպագեսցուք: </p>
<p class="lines chorus lang-a chapter-12"><b>Դպ – </b>Առաջի Քո Տէր: </p>
<p class="empty_line lang-a chapter-12"></p>
<p class="annotation lang-a chapter-12">Քահանայն բացցէ կիսով չափ զծածկոց սկհոյն, որպես զի երեւեսցի սուրբ նշխարն ի վերայ մաղզմային ըստ եզերաց:</p>
