Կանգնել կամ ծնկել



Սարկաւագն վերաբերեսցէ ի խորհրդանոցէն զնուիրեալ հացն եւ զգինին առ քահանայն: (*Հանդիսաւոր օր) Եւ գան խնկարկելով ի սուրբ խորհուրդն:

Կիրակէի, Եկեղեցւոյ, Ծաղկազարդի եւ հրեշտակից

Դպ – Հրեշտակային կարգաւորութեամբ լցեր Աստուած զՔո սուրբ զեկեղեցի: Հազարք հազարաց հրեշտակապետք կան առաջի Քո: Եւ բիւրք բիւրոց հրեշտակք պաշտեն զՔեզ, Տէր, եւ ի մարդկանէ հաճեցար ընդունիլ զօրհնութիւն, ձայնիւ խորհրդականաւ: Սո՜ւրբ, Սո՜ւրբ, Սո՜ւրբ, Տէր զօրութեանց: 
Սրկ – Համբարձէք, իշխանք, զդրունս ձեր ի վեր, համբարձցին դրունք յաւիտենից, եւ մտցէ Թագաւոր փառաց:

Եւ պատարագողն խնկարկէ եւ հարցանէ:

Քհ –Ո՞վ է Սա, Թագավոր փառաց, Տէր հզօր զօրութեամբ Իւրով, Տէր կարող ի պատերազմի: 
Սրկ – Համբարձէք, իշխանք, զդրունս ձեր ի վեր, համբարձցին դրունք յաւիտենից եւ մտցէ Թագաւոր փառաց: 
Քհ – Ո՞վ է Սա, Թագաւոր փառաց եւ Տէր զօրութեանց. 

Սարկավագը հանձնուն է Սկիհը քահանային։
Սրկ – Սա Ինքն է Թագաւոր Փառաց: 

Եւ պատարագողն երկրպագէ ահիւ եւ դողութեամբ եւ խնկարկելով եւ սկհոյն ընկալցի զընծայսն, եւ դառնալով բարձրացուսցէ ի տես ժողովրդեան, խաչակնքէ ի վերայ ժողովրդեանն, ասելով:

Քհ – † Օրհնեալ եկեալ անուամբ Տեառն:


Սրկ – Եւ եւս խաղաղութեան զՏէր աղաչեսցուք: 
Դպ – Տէր, ողորմեա: 
Սրկ – Եւ եւս հաւատով եւ սրբութեամբ կացցուք յաղօթս առաջի սրբոյ սեղանոյս Աստուծոյ ահիւ: Մի խղճիւ եւ գայթակղութեամբ, մի նենգութեամբ, խորամանկութեամբ, մի պատրանօք եւ խաբէութեամբ, մի երկմտութեամբ եւ մի թերահաւատութեամբ: Այլ ուղիղ վարուք, պարզ մտօք, միամիտ սրտիւ, կատարեալ հաւատով, լցեալ սիրով, լի եւ առաւելեալ ամենայն գործովք բարութեան, կացցուք յաղօթս առաջի սրբոյ սեղանոյս Աստուծոյ, եւ գտցուք զողորմութեան զշնորհս յաւուր յայտնութեան եւ ի միւսանգամ գալըստեան Տեառն մերոյ եւ Փրկչին Յիսուսի Քրիստոսի, կեցուսցէ եւ ողորմեսցի: 
Դպ – Կեցո, Տէր, եւ ողորմեա:
Քհ – Շնորհօք եւ մարդասիրութեամբ Տեառն մերոյ եւ† Փրկչին Յիսուսի Քրիստոսի. ընդ որում Քեզ Հօր, միանգամայն եւ Հոգւոյդ Սրբոյ վայելէ փառք, իշխանութիւն եւ պատիւ, այժմ եւ միշտ եւ յաւիտեանս յաւիտենից. Ամէն: 
Քհ – † Խաղաղութիւն ամենեցուն: 
Դպ – Ամէն: Եւ ընդ հոգւոյդ քում: 
Սրկ – † Աստուծոյ երկիրպագեսցուք: 
Դպ – Առաջի Քո Տէր: 

Քահանայն բացցէ կիսով չափ զծածկոց սկհոյն, որպես զի երեւեսցի սուրբ նշխարն ի վերայ մաղզմային ըստ եզերաց:
