<p class="p_title">ՀԱՒԱՏԱՄՔ</p>
<p class="empty_line"></p>
<p class="annotation">Սարկաւագն դարձցի յարեւելս եւ բարձրացուցեալ ի վեր զսուրբ աւետարանն, ասասցէ զՆիկիական դաւանութիւնն:</p>
<p class="annotation">Ձեռնամած</p>
<p class="empty_line"></p>
<p class="annotation">Բոլորը միասին –  Հաւատամք ի մի Աստուած ի Հայրն ամենակալ, յԱրարիչն երկնի եւ երկրի, երեւելեաց եւ աներեւութից:</p>
<p class="annotation">Եւ ի մի Տէր Յիսուս Քրիստոս յՈրդին Աստուծոյ, ծնեալն յԱստուծոյ Հօրէ միածին, այսինքն յէութենէ Հօր:</p>
<p class="annotation">Աստուած յԱստուծոյ, Լոյս ի Լուսոյ, Աստուած ճշմարիտ յԱստուծոյ ճշմարտէ, ծնունդ եւ ոչ արարած: Նոյն Ինքն ի բնութենէ Հօր, Որով ամենայն ինչ եղեւ յերկինս եւ ի վերայ երկրի, երեւելիք եւ աներեւոյթք:</p>
<p class="annotation">Որ յաղագս մեր մարդկան եւ վասն մերոյ փրկութեան իջեալ յերկնից մարմնացաւ, մարդացաւ, ծնաւ կատարելապէս ի Մարիամայ սրբոյ կուսէն Հոգւովն Սրբով:</p>
<p class="annotation">Որով էառ զմարմին, զհոգի եւ զմիտ, եւ զամենայն որ ինչ է ի մարդ, ճշմարտապէս եւ ոչ կարծեօք: Չարչարեալ, խաչեալ, թաղեալ, յերրորդ աւուր յարուցեալ. ելեալ ի յերկինս նովին մարմնովն նստաւ ընդ աջմէ Հօր: Գալոց է նովին մարմնովն եւ փառօք Հօր ի դատել զկենդանիս եւ զմեռեալս, Որոյ թագաւորութեանն ոչ գոյ վախճան:</p>
<p class="annotation">Հաւատամք եւ ի Սուրբ Հոգին, յանեղն եւ ի կատարեալն, որ խօսեցաւ յօրէնս եւ ի մարգարէս եւ յաւետարանս:  Որ էջն ի Յորդանան, քարոզեաց զառաքեալն եւ բնակեցաւ ի սուրբսն:</p>
<p class="annotation">Հաւատամք եւ ի մի միայն Ընդհանրական եւ Առաքելական Սուրբ Եկեղեցի: Ի մի մկրտութիւն, յապաշխարութիւն, ի քաւութիւն եւ ի թողութիւն մեղաց: Ի յարութիւն մեռելոց. ի դատաստանն յաւիտենից հոգւոց եւ մարմնոց. յարքայութիւնն երկնից, եւ ի կեանսն  յաւիտենականս:</p>
<p class="empty_line"></p>
<p class="lines" class="Ս"><b>Սրկ – </b>Իսկ որք ասեն էր երբեմն, յորժամ ոչ էր Որդին, կամ էր երբեմն, յորժամ ոչ էր Սուրբ Հոգին. կամ թէ յոչէից եղեն, կամ յայլմէ էութենէ ասեն լինել զՈրդին Աստուծոյ եւ կամ զՍուրբ Հոգին, եւ թէ փոփոխելիք են կամ այլայլելիք, զայնպիսիսն նզովէ Կաթուղիկէ եւ Առաքելական Սուրբ Եկեղեցի:</p>
<p class="empty_line"></p>
<p class="lines" class="Ք"><b>Քհ – </b>Իսկ մեք փառաւորեսցուք, որ յառաջ քան զյաւիտեանս, երկիրպագանելով Սրբոյ Երրորդութեանն եւ միոյ Աստուածութեանն † Հօր եւ Որդւոյ եւ Հոգւոյն Սրբոյ, այժմ եւ միշտ եւ յաւիտեանս յաւիտենից. Ամէն:</p>
<p class="lines" class="Ս"><b>Սրկ – </b>Եւ եւս խաղաղութեան զՏէր աղաչեսցուք:</p>
<p class="lines" class="Դ"><b>Դպ – </b>Տէր, ողորմեա:</p>
<p class="lines" class="Ս"><b>Սրկ – </b>Եւ եւս հաւատով աղաչեսցուք եւ խնդրեսցուք ի Տեառնէ Աստուծոյ եւ ի Փրկչէն մերմէ Յիսուսէ Քրիստոսէ ի ժամուս պաշտաման եւ աղօթից, զի արժանի ընդունելութեան արասցէ, լուիցէ Տէր ձայնի աղաչանաց մերոց, ընկալցի զխնդրուածս սրտից մերոց, թողցէ զյանցանս մեր, ողորմեսցի ի վերայ մեր: Աղօթք մեր եւ խնդրուածք յամենայն ժամ մտցեն առաջի մեծի Տէրութեան Նորա: Եւ Նա տացէ մեզ միաբան միով հաւատով եւ արդարութեամբ վաստակել ի գործս բարիս, զի զողորմութեան զշնորհսն Իւր արասցէ ի վերայ մեր. Տէրն ամենակալ կեցուսցէ եւ ողորմեսցի:</p>
<p class="lines" class="Դ"><b>Դպ – </b>Կեցո, Տէր: Շնորհեա, Տէր: Շնորհեա, Տէր: Շնորհեա, Տէր, Շնորհեա, Տէր, Տէր, ողորմեա, Քեզ Տեառնդ յանձն եղիցուք, Տէր ողորմեա. Տէր ողորմեա. Տէր ողորմեա:</p>
<p class="lines" class="Ս"><b>Սրկ – </b>Օրհնեա, տէր:</p>
<p class="lines" class="Ք"><b>Քհ – </b>Որպէս զի արժանաւորք եղիցուք գոհութեամբ փառաւորել զՔեզ ընդ Հօր եւ Սուրբ Հոգւոյդ, այժմ եւ միշտ եւ յաւիտեանս յաւիտենից. Ամէն:</p>
<p class="annotation">† Խաղաղութիւն ամենեցուն:</p>
<p class="lines" class="Դ"><b>Դպ – </b>Եւ ընդ հոգւոյդ քում:</p>
<p class="lines" class="Ս"><b>Սրկ – </b>†  Աստուծոյ երկիրպագեսցուք:</p>
<p class="lines" class="Դ"><b>Դպ – </b>Առաջի Քո Տէր:</p>
<p class="lines" class="Ք"><b>Քհ – </b>Խաղաղութեամբ Քով Քրիստոս Փրկիչ մեր, որ ի վեր է քան զամենայն միտս եւ զբանս, ամրացո զմեզ եւ աներկիւղ պահեա յամենայն չարէ: Հաւասարեա զմեզ ընդ ճշմարիտ երկրպագուս Քո, որք հոգւով եւ ճշմարտութեամբ Քեզ երկիրպագանեն: Վասն զի † Ամենասուրբ Երրորդութեանդ վայելէ փառք, իշխանութիւն եւ պատիւ, այժմ եւ միշտ եւ յաւիտեանս յաւիտենից: † Օրհնեալ Տէր մեր Յիսուս Քրիստոս. Ամէն:</p>
<p class="lines" class="Ս"><b>Սրկ – </b>Օրհնեա, տէր:</p>
<p class="lines" class="Ք"><b>Քհ – </b>† Տէր Աստուած օրհնեսցէ զամենեսեան:</p>
<p class="lines" class="Դ"><b>Դպ – </b>Ամէն.</p>
