Կանգնել: Ձեռնամած

ՀԱՎԱՏՔԻ ԴԱՎԱՆՈՒԹՅՈՒՆ

Քհ – Ամեն բանից վեր եւ ամեն բանից առաջ հավատում ենք Հորը, Որդուն եւ Սուրբ Հոգուն Ամենասուրբ Երրորդությանը եւ մեկ Աստվածությանը, որ միակ եւ կատարյալ բարին է, անճառելի էությունը, անժամանակ գոյությունը եւ անփոփոխելի իսկությունը, Արարիչը եւ Կեցուցիչը երեւելիների եւ աներեւույթների: Մեկ է Ամենասուրբ Երրորդության բնությունը, տերությունը, զորությունը եւ կամքը Երեք Աստվածային Անձերով անբաժանաբար եւ անիմանալիորեն առատացած: 
Լի է եւ կատարյալ, որ ամեն ինչ լցնում է ամեն ինչի մեջ / Եփես. Ա 23/, եւ Ինքը չի թերանում, որ ոչ նորոգվում է եւ ոչ հնանում, ոչ լցվում է եւ ոչ պակասում, որ նույն է միշտ Իր լիության եւ անբավության մեջ, որ այլ տեղից չկա օտարամուտ կամ հավելված բան Եռյակ Աստվածության անհաս, անբավ, անսահման եւ ամենակատար բնության մեջ: 
Հայրն անժամանակ պատճառն է Որդու ծննդյան եւ Սուրբ Հոգու բխման: Սակայն Ամենասուրբ Երրորդության մեջ չկա մեծություն կամ փոքրություն, խոնարհություն կամ բարձրություն, այլ մեկ անբաժանելի Աստվածություն եւ Զորություն Երեք Անձերի զուգափառ, հավասարապատիվ եւ անշփոթ միությամբ առանց առավելության, գերազանցության եւ ենթակայության: Բոլոր կողմերից որպես երկնային մեկ գեղեցկություն եւ Երեք անբավների մեծության անբավ բնակցություն. Աստված Յուրաքանչյուրն ըստ Իրեն եւ Իր առանձնավորությամբ, որպես Հայր եւ Որդի եւ Սուրբ Հոգի: 
Եւ չկա այլ Արարիչ, բայց միայն Սուրբ Երրորդությունը եւ ամենազոր Տերությունը, որ Իր ամենաբարի կամքով, արարչական զորությամբ եւ անհաս իմաստությամբ արարեց բոլոր արարածներին ոչնչից եւ անգոյությունից: Որ նստում է երկինքների երկնքում եւ խնամում բոլոր արարածներին, որ կանխատես գիտությամբ եւ անբավ իմաստությամբ մատակարարում է երկնավորներին եւ երկրավորներին, կ յանք է եւ կեցուցիչ բոլորի համար եւ ամեն ինչում  անբավ, անհաս եւ անճառ: Որ արարեց մարդուն Իր պատկերով եւ նմանությամբ որպես թագ եւ պսակ ողջ արարչության շնորհելով նրան Իր հետ լինելու, Իր անճառելի խորհուրդներին հաղորդակից եւ մասնակից լինելու կատարյալ երանությանը: Որ պատվիրանազանծությամբ Իրենից հեռացած մարդկությանը չզրկեց Իր արարչական խնամքից, չլքեց մահվան ստվերում եւ երկրավոր կ յանքի տրտմությունների մեջ  խոստանալով փրկել մարդուն եւ ազատել մեղքի եւ մահվան իշխանությունից: 
Ժամանակների լրումին Աստված բացեց Իր անհամեմատ սիրո եւ անհուն ողորմության դռները եւ այս ընկած աշխարհում ծագեցրեց իր փրկության լույսը: Մեկը Սուրբ Երրորդությունից Աստուծո Միածին Որդին Նախահավիտյան բանը, մեր փրկության համար խոնարհվեց Իր Աստվածության անհասանելիությունից եւ Սուրբ Հոգով կատարելապես մարդացավ Սբ. Կույս Մարիամից: Ոչ թե նախ ստեղծեց մարդուն եւ ապա բնակվեց նրա մեջ  որպես տաճարի. այլ Ինքը Բանը, ճշմարտապես մարդ եղավ, այսինքն Իրեն միացրեց մարդկային կատարյալ բնությունը մտքով, հոգով եւ մարմ նով: Ոչ թե բանը փոխարկվեց մարմնի, կամ մարմինը Աստվածության, ոչ թե աստվածայինը կամ մարդկայինը միավորելիս բնությամբ փոփոխվեցին կամ այլայլվեցին կամ շփոթվեցին, այլ կատարյալ Աստված իրեն միավորեց անթերի մարդկություն առանց փոփոխության, առանց այլայլության, առանց շփոթության. այսինքն Աստված մնաց Աստված, եւ մարդը մարդ: Երկու կատարյալները եղան մեկ կատարյալ նոր եւ սքանչելի միությամբ: Հղիության պահից Աստվածությունը եւ մարդկությունը անբաժանելիորեն միավորված են մեկ Տեր Հիսուս Քրիստոսի մեջ, եւ Բանի մարդեղության փրկագործ տնօրենության մեջ Սուրբ Հղիությունից սկսած որեւէ գործի մասին չի կարելի խոսել որպես սոսկ աստվածայինի կամ մարդկայինի: 
Քրիստոսի մեջ աստվածմարդկային միությունը ոչ թե բնությունների հարակցություն, կապակցություն կամ վերաբերությունն է, այլ էական, գոյաբանական եւ բնութենական միություն, որի մեջ հնարավոր չէ ներմուծել որեւէ բաժանում կամ լուծարում: Աստվածայինը կամ մարդկայինը անձով, բնությամբ, կամքով եւ ներգործությամբ անբաժանելիորեն միավորված են մեկ Տեր Հիսուս Քրիստոսի մեջ: Ուստի մեկ է մարդացած Բանն Աստուծո անձը, բնությունը, կամքը եւ ներգործությունը, եվ մերժելի են մեր փրկության իսկությունը սասանող որեւէ բաժանություն կամ երկվություն մեր Տեր Հիսուս Քրիստոսի մեջ: Միության մեջ պետք չէ ուրանալ յուրաքանչյուրի կատարելությունը, ոչ էլ յուրաքանչյուրի կատարելության պատճառով հրաժարվել մեկ կատարելությունից միություն խոստովանելով անայլայլության մեջ եւ անայլայլություն միության մեջ: Ուրեմն մեկ բնություն եւ մեկ դեմք ունի Քրիստոս ոչ թե ըստ բնության նույնության կամ ըստ մեկանձնականության, քանզի այս երկուսը միասին գրեթե զրկում են Աստծուն մարդանալուց եւ մարդուն աստվածանալուց, այլ ըստ Բանի Իր մարմնի հետ անճառ միավորության: Աշխարհի որեւէ օրինակով հնարավոր չէ հասկանալ, նկարագրել կամ բացատրել Աստծո մարդեղության անհուն խորհուրդը, որը հավատքի խորհուրդ է, դավանական ճշմարտություն. ուստի խուսափելով Բանի ներմարդությունը մարդկային մտքով ընկալելու գայթակղությունից հավատում ենք, որ Բանն Աստված անճառաբար, անիմանալիորեն, մտքի համար անհասությամբ, ինչպես որ Ինքը գիտի, մարդացավ  Իրենից օտարացած մարդկությանը փրկագործելու համար: Նա, որ համագոյակից էր Հորն ըստ Աստվածության, համագոյակից դարձավ մեզ ըստ մարդկության, դարձավ ճշմարիտ եւ կատարյալ մարդ ամեն ինչում նման մեզ, բացի մեղքից: Քրիստոս փրկական տնօրինությամբ կրեց բոլոր մարդկային տկարությունները, ազատորեն անցավ մարդկային կրքերի միջով  դատապարտելով դրանց մեջ մեղքի թթխմորը եւ ազատագրելով մեզ մեղքի դատապարտվածությունից: Հետեւաբար տնօրինական գործեր են ոչ միայն աստվածավայելուչ հրաշքները ջրի վրայով քայլելը, մեռելներին հարություն տալը, հացի բազմացումը, այլ նաեւ մարդավայելուչ տկարությունները ծարավը, հոգնությունը, արտասվելը եւ այլն: 
Երբ Տերն աստվածային հրաշք էր գործում, գործում էր որպես Աստված եւ մարդ, որպեսզի մարդը նույնպես կարողանա աստվածային գործերին մասնակից դառնալ. իսկ երբ մարդկային տկարությունների միջով էր անցնում, ապա անցնում էր ոչ թէ դատապարտվածությամբ սովորական մարդկանց պես, այլ որպես Աստված եւ Մարդ, որպես հզոր ազատարար, եւ ազատում էր մեզ չարի կապանքներից: Քրիստոսի երկրավոր կյանքի ամեն պահ, սկսած սուրբ Հղությունից մինչեւ հրաշափառ Հարություն, փրկական տնտեսություն է եւ զերծ է պատահականություններից: Քրիստոս կամավորապես կամ անապականաբար, ոչ ի հարկե կամ բնության բռնադատվածությամբ կրեց բոլոր մարդկային անմեղ կամ անպարսավ կրքերը: Բանն Աստված ոչ թե առավ Ադամի նախաստեղծ բնությունը, այլ մեր ապականացու բնությունը ապականակիր մարմինը եւ մեղանչական հոգին ու միտքը եւ, միավորելով Իրեն, զատեց ապականությունը մարմնից եւ մեղքը հոգուց ու մտքից: Ուստի խոստովանում ենք, որ տերունական մարմինն անապական է եւ ոչ թէ ըստ բնության, այլ ըստ անճառ միավորության: Նույնպես խոստովանում ենք, որ Քրիստոսի մարմինն ըստ բնության չարչարելի է եւ մահկանացու, սակայն ըստ միավորության տնօրենության անչարչարելի եւ անմահ:
Խոստովանում ենք, որ Քրիստոս Նոր Ադամը, աշխարհ եկավ, որպեսզի բոլորին կյանք տա եւ նորոգի մարդկությունը, որ հին Ադամով դատապարտված էր ապականության, մեղքի եւ մահվան: Նա, որ անբովանդակելի եւ անժամանակ էր բնությամբ, Իր տեսչությամբ եւ Հոր կամքով մտավ աշխարհի չափավորության եւ ժամանակի մեջ  իբրեւ մեկը աշխարհից, որ փրկի նրանց, որոնք աշխարհում էին, եւ որ չարի խաբեության պատրանքներով բռնադատվածները Քրիստոսի միջոցով գան առ Հայր Աստված: Քանզի ինչ որ անհնար էր օրենքի համար, որը տկարանում էր մարմնի պատճառով, Աստված առաքեց Իր Որդուն մեղանչական մարմնի նմանությամբ ու մեղքի համար եւ մարմնի մեջ դատապարտեց մեղքը (Հռոմ. Ը 3): Ի լրում ն այսր ամենայնի Ինքը մեր խոստովանության Առաքյալը եւ Քահանայապետը մեր Տեր Հիսուս Քրիստոս, Իրեն հաշտության պատարագ մատուցեց Հայր Աստծուն, որպեսզի Իր արյամբ գնի բոլորին ողջերին եւ մեռյալներին (Եբր. Թ 14, 28): Նա, որ Կենդանի է եւ Կենդանարար, բոլորի համար խաչվեց եւ ճաշակեց մահը, Աստվածության հետ միավորված մարմ նով դրվեց գերեզմանի մեջ եւ Աստվածությունից անբաժան հոգով իջավ դժոխք, քարոզեց չարից շղթայված հոգիներին, ցույց տվեց փրկության նորոգումն ու լույսը, ավերեց դժոխքը եւ ազատեց հոգիներին, ապա երրորդ օրը Իր հրաշափառ հարությամբ անդրանիկը եղավ մեռելներից: 
Հավատում ենք, որ մեր Տեր Հիսուս Քրիստոս նույն մարմ նով աստվածապես համբարձվեց երկինքների երկինք, նստեց Իր հավիտենական փառքի աթոռի վրա Հոր աջ կողմում, Որից միշտ անբաժանելի էր Իր Աստվածությամբ: Գալու է նույն մարմ նով եւ Հոր փառքով  բոլորին արդարապես դատելու եւ հատուցելու: Հավատում ենք Սուրբ Հոգուն Հոր եւ Որդու համագոյակցին եւ արարչակցին, որ անպարագիր զորությամբ շրջեց ջրերի վրա եւ կենդանածնեց բոլոր արարածներին, որ խոսեց Օրենքում, Մարգարեներում եւ Ավետարաններում, աղավնակերպ իջավ Հորդանան փառավորելու Իր Էակցին, հրաշափայլեց տերունական փրկագործ տնօրինությունների մեջ, Միածնի շնչով տպավորվեց առաքյալների մեջ, ապա Տիրոջ հարության հիսուներորդ օրը հրե լեզուների տեսքով տնօրինաբար իջավ առաքյալների վրա եւ Իր անճառելի ու անբավելի ներկայությամբ լցրեց Բանի մարդեղությամբ փրկագնված արարչությունը: Քարոզեց առաքյալների բերանով, Իր աստվածային գիտությամբ եւ հանճարով պայծառացրեց վարդապետներին, բնակվեց սուրբերի մեջ: 
Հավատում ենք միայն մեկ Ընդհանրական եւ Առաքելական Սուրբ Եկեղեցու, որ Քրիստոսի խորհրդական մարմինն է (Եփես. Ա 23, Կողոս Ա 24) եւ Նրա կենդանի թագավորությունը երկնքում եւ երկրի վրա (Ղուկ Ա33, Հովհ. ԺԸ 36, Հայտն. Ի 1-6), որի գլուխը Ինքը Քրիստոսն է (Եփես Ե 23, Կող. Ա 18), հիմքը ուղղափառ հավատքի դավանությունը (Մատթ. ԺԶ 16-19), իսկ անդամ ները (Ա Կորնթ. Զ 15, Եփես. Ե 30) եւ քարերը Աստծուն հոգով եւ ճշմարտությամբ դավանողները (Հովհ. Դ 23- 24, Ա Պետր. Բ 4-10): Հավատում ենք Եկեղեցու սրբազան խորհուրդներին, մեռելների հարությանը, գործերի հատուցմանը եւ հավիտենական  կյանքին:
