<p class="p_title lang-a chapter-06">ՓՈԽԱՍՑՈՒՔ ՏՈՒՆ ԱՌ ՏՈՒՆ</p>
<p class="empty_line lang-a chapter-06"></p>
<p class="annotation lang-a chapter-06">Նախամուտ սաղմոս մտից (ղթ)</p>
<p class="empty_line lang-a chapter-06"></p>
<p class="lines reader lang-a chapter-06"><b>Դպ 1 – </b>Աղաղակեցէք առ Տէր, ամենայն երկիր, ծառայեցէք Տեառն ուրախութեամբ: </p>
<p class="lines reader lang-a chapter-06"><b>Դպ 2 – </b>Մտէք առաջի Նորա ցնծութեամբ, ծաներուք, զի Նա է Տէր Աստուած մեր: </p>
<p class="lines reader lang-a chapter-06"><b>Դպ 1 – </b>Նա արար զմեզ եւ ոչ մեք էաք. մեք ժողովուրդք եւ խաշն արօտի Նորա: </p>
<p class="lines reader lang-a chapter-06"><b>Դպ 2 – </b>Մտէք ընդ դրունս Նորա խոստովանութեամբ եւ օրհնութեամբ ի յարկս Նորա: </p>
<p class="lines reader lang-a chapter-06"><b>Դպ 1 – </b>Խոստովան եղերուք Տեառն, եւ օրհնեցէք զանուն Նորա: </p>
<p class="lines reader lang-a chapter-06"><b>Դպ 2 – </b>Քաղցր է Տէր, յաւիտեան է ողորմութիւն Նորա, յազգէ մինչեւ յազգ է ճշմարտութիւն Նորա: </p>
<p class="lines reader lang-a chapter-06"><b>Դպ 1 – </b>Փառք Հօր եւ Որդւոյ եւ Հոգւոյն Սրբոյ: </p>
<p class="lines reader lang-a chapter-06"><b>Դպ 2 – </b>Այժմ եւ միշտ եւ յաւիտեանս յաւիտենից. Ամէն: </p>
<p class="empty_line lang-a chapter-06"></p>
<p class="lines deacon lang-a chapter-06"><b>Սրկ – </b>Սուրբ եկեղեցեաւս աղաչեսցուք զՏէր, զի սովաւ փրկեսցէ զմեզ ի մեղաց եւ կեցուսցէ շնորհիւ ողորմութեան Իւրոյ. ամենակալ Տէր Աստուած մեր, կեցո եւ ողորմեա: </p>
<p class="lines priest lang-a chapter-06"><b>Քհ – </b>Ի մէջ տաճարիս եւ առաջի աստուածընկալ եւ պայծառացեալ սուրբ նշանացս եւ սուրբ տեղւոյս խոնարհեալ երկիւղիւ երկիրպագանեմք, զսուրբ, զհրաշալի եւ զյաղթող զտէրութիւնդ Քո փառաւորեմք, եւ Քեզ մատուցանեմք զօրհնութիւն եւ զփառս † ընդ Հօր եւ ընդ Հոգւոյդ Սրբոյ, այժմ եւ միշտ եւ յաւիտեանս յաւիտենից. Ամէն:</p>
<p class="empty_line lang-a chapter-06"></p>
<p class="annotation lang-a chapter-06">Քահանայն սաղմոսելով (ՍԱՂՄՈՍ ԽԲ) ընդ նախասարկաւագին, ընդ հիւսիսային աստիճանսն ելցէ ի բեմն:</p>
<p class="empty_line lang-a chapter-06"></p>
<p class="lines priest lang-a chapter-06"><b>Քհ – </b>Մտից առաջի սեղանոյ Աստուծոյ, առ Աստուած, որ ուրախ առնէ զմանկութիւն իմ: </p>
<p class="lines deacon lang-a chapter-06"><b>Սրկ – </b>Դատ արա ինձ, Աստուած եւ իրաւ արա ինձ ի դատաստանի իմում: </p>
<p class="lines priest lang-a chapter-06"><b>Քհ – </b>Յազգէ, որ ոչ է սուրբ, ի մարդոյ մեղաւորէ նենգաւորէ փրկեա զիս: </p>
<p class="lines deacon lang-a chapter-06"><b>Սրկ – </b>ու, Աստուած, հզօրիչ իմ ես, ընդէ՞ր մոռացար զիս, ընդէ՞ր տրտում գնամ ես ի նեղել թշնամւոյ իմոյ: </p>
<p class="lines priest lang-a chapter-06"><b>Քհ – </b>Առաքեա, Տէր, զլոյս Քո եւ զճշմարտութիւն Քո, զի առաջնորդեսցեն ինձ, եւ հանցեն զիս ի լեառն սուրբ եւ ի յարկս Քո: </p>
<p class="lines deacon lang-a chapter-06"><b>Սրկ – </b>Մտից առաջի սեղանոյ Աստուծոյ, առ Աստուած, որ ուրախ առնէ զմանկութիւն իմ: </p>
<p class="lines priest lang-a chapter-06"><b>Քհ – </b>Խոստովան եղէց Քեզ օրհնութեամբ, Աստուած Աստուած իմ: </p>
<p class="lines deacon lang-a chapter-06"><b>Սրկ – </b>Արդ ընդէ՞ր տրտում ես, անձն իմ, կամ ընդէ՞ր խռովես զիս, յուսա առ Աստուած, խոստովանեա Նմա, փրկիչ երեսաց իմոց Աստուած է: </p>
<p class="lines priest lang-a chapter-06"><b>Քհ – </b>†  Փառք Հօր եւ Որդւոյ եւ Հոգւոյն Սրբոյ: </p>
<p class="lines deacon lang-a chapter-06"><b>Սրկ – </b>Այժմ եւ միշտ եւ յաւիտեանս յաւիտենից. Ամէն:  Եւ եւս խաղաղութեան զՏէր աղաչեսցուք. Օրհնեսցուք զամենակալն Աստուած, զՀայր Տեառն մերոյ Յիսուսի Քրիստոսի, որ արժանի արար զմեզ կալ ի տեղւոջս փառաբանութեան եւ երգել զերգս հոգեւորս. Ամենակալ Տէր Աստուած մեր կեցո եւ ողորմեա: </p>
<p class="lines priest lang-a chapter-06"><b>Քհ – </b>Ի յարկի Քում սրբութեան եւ ի տեղւոջս փառաբանութեան, հրեշտակաց բնակարանիս եւ մարդկան քաւարանիս, առաջի աստուածընկալ եւ պայծառացեալ սուրբ նշանացս եւ սուրբ սեղանոյս խոնարհեալ երկիւղիւ երկիրպագանեմք. զսուրբ զհրաշալի եւ զյաղթող զՏէրութիւնդ Քո օրհնեմք եւ փառաւորեմք. եւ Քեզ ընդ երկնային զօրսն մատուցանեմք զօրհնութիւն եւ զփառս ընդ † Հօր եւ ընդ Հոգւոյդ Սրբոյ, այժմ եւ միշտ եւ յաւիտեանս յաւիտենից. Ամէն:</p>
