ԲԱՐԵԽՕՍՈՒԹԵԱՄԲ

Դպ – Բարեխօսութեամբ մօր Քոյ եւ կուսի, ընկալ զաղաչանս Քոց պաշտօնէից. որ գերագոյն քան զերկինս պայծառացուցեր սուրբ զԵկեղեցի արեամբ Քո, Քրիստոս, եւ ըստ երկնայնոցն կարգեցեր ի սմա զդասս առաքելոց եւ մարգարէից, սուրբ վարդապետաց: Այսօր ժողովեալ դասք քահանայից, սարկաւագաց, դպրաց եւ կղերիկոսաց, խունկ մատուցանեմք առաջի Քո Տէր, յօրինակ ըստ հնումն Զաքարիայ: Ընկալ առ ի մէնջ զխնկանուէր մաղթանս, որպէս զպատարագն Աբելի, զՆոյի եւ զԱբրահամու: Բարեխօսութեամբ վերին Քո զօրացդ միշտ անշարժ պահեա զաթոռ Հայկազնեայս: 

Եւ երիցս երկրպագեալք քահանայն համբուրեսցէ զսեղանն: Յաւարտ շարականի խնկոցն ասասցէ նախասարկաւագն:
Սրկ – Օրհնեա, տէր: 
Քհ – (ի ձայն) Օրհնեալ թագաւորութիւնն † Հօր եւ Որդւոյ եւ Հոգւոյն Սրբոյ, այժմ եւ միշտ եւ յաւիտեանս յաւիտենից. Ամէն: 

ԴՊԻՐՔՆ ԱՍԱՍՑԵՆ ԺԱՄԱՄՈՒՏ ԸՍՏ ՊԱՏՇԱՃԻ ԱՒՈՒՐՆ:

Դպ – Միածին Որդի եւ Բանդ Աստուած եւ անմահ էութիւն, որ յանձն առեր մարմնանալ ի սրբուհւոյ Աստուածածնէն եւ ի միշտ Կուսէն: Անփոփոխելիդ, մարդ եղեալ խաչեցար Քրիստոս Աստուած մեր. մահուամբ զմահ կոխեցեր. մինդ ի Սրբոյ Երրորդութենէն, փառաւորակից ընդ † Հօր եւ Սրբոյ Հոգւոյն, կեցո զմեզ: 
Սրկ – Եւ եւս խաղաղութեան զՏէր աղաչեսցուք. ընկալ, կեցո եւ ողորմեա: Օրհնեա, տէր: 
Քհ – Օրհնութիւն եւ փառք † Հօր եւ Որդւոյ եւ Հոգւոյն Սրբոյ. այժմ եւ միշտ եւ յաւիտեանս յաւիտենից. Ամէն: 
Քհ – † Խաղաղութիւն ամենեցուն: 
Դպ – Եւ ընդ հոգւոյդ քում: 
Սրկ –†  Աստուծոյ երկիրպագեսցուք: 
Դպ – Առաջի Քո Տէր:
Քհ – Տէր Աստուած մեր, որոյ կարողութիւնդ անքննին է եւ փառքդ անհասանելի: Որոյ ողորմութիւնդ անչափ է եւ գթութիւնդ անբաւ: Դու ըստ առատ մարդասիրութեանդ Քում, նայեաց ի ժողովուրդս Քո եւ ի տաճարս յայս սուրբ: Եւ արա ընդ մեզ եւ ընդ աղօթակիցս մեր առատապէս զողորմութիւն Քո եւ զգթութիւն: Զի † Քեզ վայելէ փառք, իշխանութիւն եւ պատիւ, այժմ եւ միշտ եւ յաւիտեանս յաւիտենից. Ամէն: 

Եւ ասասցեն դպիրքն զճաշու սաղմոս (փոխ):

Դպ – Տէր թագաւորեաց զվայելչութիւն զգեցաւ, զգեցաւ Տէր զօրութիւն  ընդ մէջ Իւր էածաւ: Հաստատեաց զաշխարհ զի մի սասանեսցի: 

Եւ զշարական ըստ աւուր պատշաճի:

Սրկ – Օրհնեա, տէր: 
Քհ –  † Զի Քո է կարողութիւն եւ զօրութիւն, եւ փառք յաւիտեանս.Ամէն: 
Սրկ – Պռօսխումէ: 

Եթե ​​կիրակնօրյա պատարագ կամ Զատիկ
Դպ – † Սուրբ Աստուած, Սուրբ եւ հզօր, Սուրբ եւ անմահ, որ յարեար ի մեռելոց, ողորմեա մեզ (երիցս կրկնեա): 

Իսկ քահանայն համբուրելով զսուրբ աւետարանն տացէ սարկաւագին. որ բարձրուցեալ վերաբերեսցէ շուրջ զսեղանովն ի հիւսիսոյ ընդ հարավ:

Սրկ –  Եւ եւս խաղաղութեան զՏէր աղաչեսցուք: 
Դպ – Տէր, ողորմեա: 
Սրկ – Վասն խաղաղութեան ամենայն աշխարհի եւ հաստատութեան սրբոյ եկեղեցւոյ, զՏէր աղաչեսցուք: 
Դպ – Տէր, ողորմեա: 
Սրկ – Վասն ամենայն սուրբ եւ ուղղափառ եպիսկոպոսաց, զՏէր աղաչեսցուք: 
Դպ – Տէր, ողորմեա: 
Սրկ – Վասն հայրապետին մերոյ Տեառն ¥այս անուն¤ կենաց եւ փրկութեան հոգւոյ նորին, զՏէր աղաչեսցուք: 
Դպ – Տէր, ողորմեա:
Սրկ – Վասն վարդապետաց, քահանայից, սարկաւագաց, դպրաց եւ ամենայն ուխտի մանկանց եկեղեցւոյ, զՏէր աղաչեսցուք: 
Դպ – Տէր, ողորմեա: 
Սրկ – Վասն բարեպաշտ թագաւորաց եւ աստուածասէր իշխանաց, զօրավարաց եւ զօրաց նոցին, զՏէր աղաչեսցուք: 
Դպ – Տէր, ողորմեա: 
Սրկ – Վասն հոգւոցն հանգուցելոց, որք ճշմարիտ եւ ուղիղ հաւատով ի Քրիստոս ննջեցին, զՏէր աղաչեսցուք: 
Դպ – Յիշեա, Տէր, եւ ողորմեա: Տէր, ողորմեա: Քեզ Տեառնդ յանձն եղիցուք: Տէր ողորմեա, Տէր ողորմեա, Տէր ողորմեա:
Քհ – Զի ողորմած եւ մարդասէր ես Աստուած գոլով, եւ † Քեզ վայելէ փառք, իշխանութիւն եւ պատիւ, այժմ եւ միշտ եւ յաւիտեանս յաւիտենից. Ամէն:
