<p class="p_title lang-a chapter-08">ԲԱՐԵԽՕՍՈՒԹԵԱՄԲ</p>
<p class="empty_line lang-a chapter-08"></p>
<p class="lines chorus lang-a chapter-08"><b>Դպ – </b>Բարեխօսութեամբ մօր Քոյ եւ կուսի, ընկալ զաղաչանս Քոց պաշտօնէից. որ գերագոյն քան զերկինս պայծառացուցեր սուրբ զԵկեղեցի արեամբ Քո, Քրիստոս, եւ ըստ երկնայնոցն կարգեցեր ի սմա զդասս առաքելոց եւ մարգարէից, սուրբ վարդապետաց: Այսօր ժողովեալ դասք քահանայից, սարկաւագաց, դպրաց եւ կղերիկոսաց, խունկ մատուցանեմք առաջի Քո Տէր, յօրինակ ըստ հնումն Զաքարիայ: Ընկալ առ ի մէնջ զխնկանուէր մաղթանս, որպէս զպատարագն Աբելի, զՆոյի եւ զԱբրահամու: Բարեխօսութեամբ վերին Քո զօրացդ միշտ անշարժ պահեա զաթոռ Հայկազնեայս: </p>
<p class="empty_line lang-a chapter-08"></p>
<p class="annotation lang-a chapter-08">Եւ երիցս երկրպագեալք քահանայն համբուրեսցէ զսեղանն: Յաւարտ շարականի խնկոցն ասասցէ նախասարկաւագն:</p>
<p class="lines deacon lang-a chapter-08"><b>Սրկ – </b>Օրհնեա, տէր: </p>
<p class="lines priest lang-a chapter-08"><b>Քհ – </b>(ի ձայն) Օրհնեալ թագաւորութիւնն † Հօր եւ Որդւոյ եւ Հոգւոյն Սրբոյ, այժմ եւ միշտ եւ յաւիտեանս յաւիտենից. Ամէն: </p>
<p class="empty_line lang-a chapter-08"></p>
<p class="p_title lang-a chapter-08">ԴՊԻՐՔՆ ԱՍԱՍՑԵՆ ԺԱՄԱՄՈՒՏ ԸՍՏ ՊԱՏՇԱՃԻ ԱՒՈՒՐՆ:</p>
<p class="empty_line lang-a chapter-08"></p>
<p class="lines chorus lang-a chapter-08"><b>Դպ – </b>Միածին Որդի եւ Բանդ Աստուած եւ անմահ էութիւն, որ յանձն առեր մարմնանալ ի սրբուհւոյ Աստուածածնէն եւ ի միշտ Կուսէն: Անփոփոխելիդ, մարդ եղեալ խաչեցար Քրիստոս Աստուած մեր. մահուամբ զմահ կոխեցեր. մինդ ի Սրբոյ Երրորդութենէն, փառաւորակից ընդ † Հօր եւ Սրբոյ Հոգւոյն, կեցո զմեզ: </p>
<p class="lines deacon lang-a chapter-08"><b>Սրկ – </b>Եւ եւս խաղաղութեան զՏէր աղաչեսցուք. ընկալ, կեցո եւ ողորմեա: Օրհնեա, տէր: </p>
<p class="lines priest lang-a chapter-08"><b>Քհ – </b>Օրհնութիւն եւ փառք † Հօր եւ Որդւոյ եւ Հոգւոյն Սրբոյ. այժմ եւ միշտ եւ յաւիտեանս յաւիտենից. Ամէն: </p>
<p class="lines priest lang-a chapter-08"><b>Քհ – </b>† Խաղաղութիւն ամենեցուն: </p>
<p class="lines chorus lang-a chapter-08"><b>Դպ – </b>Եւ ընդ հոգւոյդ քում: </p>
<p class="lines deacon lang-a chapter-08"><b>Սրկ – </b>  Աստուծոյ երկիրպագեսցուք: </p>
<p class="lines chorus lang-a chapter-08"><b>Դպ – </b>Առաջի Քո Տէր:</p>
<p class="lines priest lang-a chapter-08"><b>Քհ – </b>Տէր Աստուած մեր, որոյ կարողութիւնդ անքննին է եւ փառքդ անհասանելի: Որոյ ողորմութիւնդ անչափ է եւ գթութիւնդ անբաւ: Դու ըստ առատ մարդասիրութեանդ Քում, նայեաց ի ժողովուրդս Քո եւ ի տաճարս յայս սուրբ: Եւ արա ընդ մեզ եւ ընդ աղօթակիցս մեր առատապէս զողորմութիւն Քո եւ զգթութիւն: Զի † Քեզ վայելէ փառք, իշխանութիւն եւ պատիւ, այժմ եւ միշտ եւ յաւիտեանս յաւիտենից. Ամէն: </p>
<p class="empty_line lang-a chapter-08"></p>
<p class="annotation lang-a chapter-08">Եւ ասասցեն դպիրքն զճաշու սաղմոս (փոխ):</p>
<p class="empty_line lang-a chapter-08"></p>
<p class="lines chorus lang-a chapter-08"><b>Դպ – </b>Տէր թագաւորեաց զվայելչութիւն զգեցաւ, զգեցաւ Տէր զօրութիւն  ընդ մէջ Իւր էածաւ: Հաստատեաց զաշխարհ զի մի սասանեսցի: </p>
<p class="empty_line lang-a chapter-08"></p>
<p class="annotation lang-a chapter-08">Եւ զշարական ըստ աւուր պատշաճի:</p>
<p class="empty_line lang-a chapter-08"></p>
<p class="lines deacon lang-a chapter-08"><b>Սրկ – </b>Օրհնեա, տէր: </p>
<p class="lines priest lang-a chapter-08"><b>Քհ – </b> † Զի Քո է կարողութիւն եւ զօրութիւն, եւ փառք յաւիտեանս.Ամէն: </p>
<p class="lines deacon lang-a chapter-08"><b>Սրկ – </b>Պռօսխումէ: </p>
<p class="empty_line lang-a chapter-08"></p>
<p class="annotation lang-a chapter-08">Եթե ​​կիրակնօրյա պատարագ կամ Զատիկ</p>
<p class="lines chorus lang-a chapter-08"><b>Դպ – </b>† Սուրբ Աստուած, Սուրբ եւ հզօր, Սուրբ եւ անմահ, որ յարեար ի մեռելոց, ողորմեա մեզ (երիցս կրկնեա): </p>
<p class="empty_line lang-a chapter-08"></p>
<p class="annotation lang-a chapter-08">Իսկ քահանայն համբուրելով զսուրբ աւետարանն տացէ սարկաւագին. որ բարձրուցեալ վերաբերեսցէ շուրջ զսեղանովն ի հիւսիսոյ ընդ հարավ:</p>
<p class="empty_line lang-a chapter-08"></p>
<p class="lines deacon lang-a chapter-08"><b>Սրկ – </b> Եւ եւս խաղաղութեան զՏէր աղաչեսցուք: </p>
<p class="lines chorus lang-a chapter-08"><b>Դպ – </b>Տէր, ողորմեա: </p>
<p class="lines deacon lang-a chapter-08"><b>Սրկ – </b>Վասն խաղաղութեան ամենայն աշխարհի եւ հաստատութեան սրբոյ եկեղեցւոյ, զՏէր աղաչեսցուք: </p>
<p class="lines chorus lang-a chapter-08"><b>Դպ – </b>Տէր, ողորմեա: </p>
<p class="lines deacon lang-a chapter-08"><b>Սրկ – </b>Վասն ամենայն սուրբ եւ ուղղափառ եպիսկոպոսաց, զՏէր աղաչեսցուք: </p>
<p class="lines chorus lang-a chapter-08"><b>Դպ – </b>Տէր, ողորմեա: </p>
<p class="lines deacon lang-a chapter-08"><b>Սրկ – </b>Վասն հայրապետին մերոյ Տեառն ¥այս անուն¤ կենաց եւ փրկութեան հոգւոյ նորին, զՏէր աղաչեսցուք: </p>
<p class="lines chorus lang-a chapter-08"><b>Դպ – </b>Տէր, ողորմեա:</p>
<p class="lines deacon lang-a chapter-08"><b>Սրկ – </b>Վասն վարդապետաց, քահանայից, սարկաւագաց, դպրաց եւ ամենայն ուխտի մանկանց եկեղեցւոյ, զՏէր աղաչեսցուք: </p>
<p class="lines chorus lang-a chapter-08"><b>Դպ – </b>Տէր, ողորմեա: </p>
<p class="lines deacon lang-a chapter-08"><b>Սրկ – </b>Վասն բարեպաշտ թագաւորաց եւ աստուածասէր իշխանաց, զօրավարաց եւ զօրաց նոցին, զՏէր աղաչեսցուք: </p>
<p class="lines chorus lang-a chapter-08"><b>Դպ – </b>Տէր, ողորմեա: </p>
<p class="lines deacon lang-a chapter-08"><b>Սրկ – </b>Վասն հոգւոցն հանգուցելոց, որք ճշմարիտ եւ ուղիղ հաւատով ի Քրիստոս ննջեցին, զՏէր աղաչեսցուք: </p>
<p class="lines chorus lang-a chapter-08"><b>Դպ – </b>Յիշեա, Տէր, եւ ողորմեա: Տէր, ողորմեա: Քեզ Տեառնդ յանձն եղիցուք: Տէր ողորմեա, Տէր ողորմեա, Տէր ողորմեա:</p>
<p class="lines priest lang-a chapter-08"><b>Քհ – </b>Զի ողորմած եւ մարդասէր ես Աստուած գոլով, եւ † Քեզ վայելէ փառք, իշխանութիւն եւ պատիւ, այժմ եւ միշտ եւ յաւիտեանս յաւիտենից. Ամէն:</p>
