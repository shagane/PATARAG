<p class="p_title lang-a chapter-17">ՅԻՇԱՏԱԿՈՒԹԻՒՆՔ</p>
<p class="empty_line lang-a chapter-17"></p>
<p class="lines chorus lang-a chapter-17"><b>Դպ – </b>† Հոգի Աստուծոյ, որ զփառակցի Քո զխորհուրդ իջեալ ի յերկնից կատարես ի ձեռն մեր, հեղմամբ արեան Սորա, աղաչեմք զՔեզ. հանգո զհոգիս մեր ննջեցելոցն:</p>
<p class="empty_line lang-a chapter-17"></p>
<p class="annotation lang-a chapter-17">Նստել</p>
<p class="empty_line lang-a chapter-17"></p>
<p class="lines deacon lang-a chapter-17"><b>Սրկ – </b>Օրհնեա, տէր: </p>
<p class="lines priest lang-a chapter-17"><b>Քհ – </b>Ընդ որս եւ մեզ այց արասցես, բարերար Աստուած, աղաչեմք: </p>
<p class="lines chorus lang-a chapter-17"><b>Դպ – </b>Յիշեա, Տէր, եւ ողորմեա: </p>
<p class="lines priest lang-a chapter-17"><b>Քհ – </b>Աստուածածնին սրբոյ կուսին Մարիամու, եւ Յովհաննու Մկրտչին, Ստեփանոսի նախավկային, եւ ամենայն սրբոց, եղիցի յիշատակ ի սուրբ պատարագս, աղաչեմք: </p>
<p class="lines chorus lang-a chapter-17"><b>Դպ – </b>Յիշեա, Տէր, եւ ողորմեա: </p>
<p class="empty_line lang-a chapter-17"></p>
<p class="annotation lang-a chapter-17">Սարկաւագունք անցցեն յաջակողմն սեղանոյն եւ կացցեն կարգաւ, եւ նախասարկաւագին յառաջ մատուցեալ քարոզեսցէ:</p>
<p class="empty_line lang-a chapter-17"></p>
<p class="lines deacon lang-a chapter-17"><b>Սրկ – </b>Առաքելոց սրբոց, մարգարէից, վարդապետաց, մարտիրոսաց, եւ ամենայն հայրապետաց սրբոց, առաքելագործ եպիսկոպոսաց, երիցանց, ուղղափառ սարկաւագաց, եւ ամենայն սրբոց, եղիցի յիշատակ ի սուրբ պատարագս, աղաչեմք: </p>
<p class="lines chorus lang-a chapter-17"><b>Դպ – </b>Յիշեա, Տէր, եւ ողորմեա:</p>
<p class="lines deacon lang-a chapter-17"><b>Սրկ – </b>Օրհնեալ, գովեալ եւ փառաւորեալ, հրաշալի եւ աստուածազարդ Յարութեանն (ըստ տոնի – Տերության, Գալստյան, Հայտնության․․․) Քրիստոսի Աստուծոյ մերոյ † երկիր պագանեմք:</p>
<p class="lines chorus lang-a chapter-17"><b>Դպ – </b>Փառք Յարութեան Քո, Տէր: </p>
<p class="lines deacon lang-a chapter-17"><b>Սրկ – </b>(Ի Տօնի Սրբոց) Սուրբ եւ աստուածահաճոյ մարգարէին (հայրապետին, առաքելոյն, մարտիրոսին), որոյ այսօր զյիշատակն կատարեցաք, եղիցի  յիշատակ ի սուրբ պատարագս, աղաչեմք: </p>
<p class="lines chorus lang-a chapter-17"><b>Դպ – </b>Յիշեա, Տէր, եւ ողորմեա: </p>
<p class="empty_line lang-a chapter-17"></p>
<p class="annotation lang-a chapter-17">Ապա նախասարկաւագին անցեալ ի գլուխ կարգի սարգաւագացն, ձեռնամած ասասցեն միաբան:</p>
<p class="empty_line lang-a chapter-17"></p>
<p class="lines deacon lang-a chapter-17"><b>Սրկ – </b>Առաջնորդացն մերոց եւ առաջին լուսաւորչացն սրբոց Թադէոսի եւ Բարդուղիմէոսի առաքելոցն, եւ Գրիգորի Լուսաւորչին, Արիստակիսի, Վրթանիսի, Յուսկանն, Գրիգորիսի, Ներսիսի, Սահակայ, Դանիէլի եւ Խադայ, Մեսրոպայ վարդապետին, եւ Գրիգորի Նարեկացւոյն, եւ Ներսիսի Կլայեցւոյն, Յովհաննու Որոտնեցւոյն, եւ Գրիգորի եւ Մովսիսի Տաթեւացեացն, եւ սրբոց Գրիգորիսեանց եւ Ներսիսեանց, եւ ամենայն սրբոց հովուաց եւ հովուապետացն Հայաստանեայց, եղիցի յիշատակ ի սուրբ պատարագս, աղաչեմք: </p>
<p class="lines chorus lang-a chapter-17"><b>Դպ – </b>Յիշեա, Տէր, եւ ողորմեա:</p>
<p class="lines deacon lang-a chapter-17"><b>Սրկ – </b>Միանձնացելոց սրբոց, առաքինասէր եւ աստուածուսոյց կրօնաւորացն Պօղոսի, Անտօնի, Պօղայ, Մակարայ, Ոնոփրիոսի, Աբբայ Մարկոսի, Սրապիոնի, Նեղոսի, Արսէնի, Եւագրի, Պարսամայ, Յովհաննիսեանց եւ Սիմէօնեանց, սրբոց Ոսկեանց եւ Սուքիասեանց, եւ ամենայն սրբոց հարց եւ աշակերտելոց նոցին ընդ տիեզերս, եղիցի յիշատակ ի սուրբ պատարագս, աղաչեմք:</p>
<p class="lines chorus lang-a chapter-17"><b>Դպ – </b>Յիշեա, Տէր եւ ողորմեա: </p>
<p class="lines deacon lang-a chapter-17"><b>Սրկ – </b>Թագաւորաց հաւատացելոց սրբոց Աբգարու, Կոստանդիանոսի, Տրդատայ, եւ Թէոդոսի, եւ ամենայն սուրբ եւ բարեպաշտ թագաւորաց եւ աստուածասէր իշխանաց, եղիցի յիշատակ ի սուրբ պատարագս, աղաչեմք: </p>
<p class="lines chorus lang-a chapter-17"><b>Դպ – </b>Յիշեա, Տէր, եւ ողորմեա: </p>
<p class="lines deacon lang-a chapter-17"><b>Սրկ – </b>Ընդհանուր ամենայն հաւատացելոց, արանց եւ կանանց, ծերոց եւ տղայոց եւ ամենայն չափու հասակի հաւատով եւ սրբութեամբ ի Քրիստոս ննջեցելոցն, եղիցի յիշատակ ի սուրբ պատարագս, աղաչեմք: </p>
<p class="lines chorus lang-a chapter-17"><b>Դպ – </b>Յիշեա, Տէր, եւ ողորմեա:</p>
<p class="empty_line lang-a chapter-17"></p>
<p class="annotation lang-a chapter-17">Կանգնել</p>
<p class="empty_line lang-a chapter-17"></p>
<p class="lines priest lang-a chapter-17"><b>Քհ – </b> Եւս առաւել զեպիսկոպոսապետն մեր, եւ զպատուական Հայրապետն Ամենայն Հայոց զՏէր Տէր (անուն) սրբազնագոյն կաթողիկոսն եւ (վիճակիս) բարեխնամ զառաջնորդն զՏէր (անուն)  շնորհեսցես մեզ ընդ երկայն աւուրս ուղիղ վարդապետութեամբ:  </p>
<p class="lines chorus lang-a chapter-17"><b>Դպ – </b>Ամէն:</p>
<p class="empty_line lang-a chapter-17"></p>
<p class="annotation lang-a chapter-17">Նախասարկաւագն եւ սարկաւագունք համբուրեալ զսեղանն եւ անցանելով ի յետ կուսէ սեղանոյն գնասցեն ի ձախակողմն սեղանոյն, եւ ասասցեն միաբան Մեծին Խոսրովու ասացեալ զառաջնոցն օրինացն:</p>
<p class="empty_line lang-a chapter-17"></p>
<p class="lines deacon lang-a chapter-17"><b>Սրկ – </b> Գոհութիւն եւ փառաբանութիւն մատուցանեմք Քեզ, Տէր Աստուած մեր, վասն սուրբ եւ անմահ պատարագիս, որ ի վերայ սրբոյ սեղանոյս: Զի զսա մեզ ի սրբութիւն կենդանութեան պարգեւեսցէ: Սովաւ շնորհեա զսէր, զհաստատութիւն եւ զըղձալի զխաղաղութիւն ամենայն աշխարհի, սրբոյ Եկեղեցւոյ եւ ամենայն ուղղափառ եպիսկոպոսաց, եպիսկոպոսապետին մերոյ եւ պատուական հայրապետին Ամենայն Հայոց, Տեառն Տեառն (անուն)   սրբազնագոյն կաթողիկոսին, (վիճակիս) բարեխնամ առաջնորդ, Տեառն (անուն), եւ քահանայիս, որ զպատարագս մատուցանէ: Եւ վասն զօրութեանց եւ յաղթութեանց թագաւորաց քրիստոն էից եւ իշխանացն բարեպաշտից: Աղաչեսցուք եւ խնդրեսցուք եւ վասն հոգւոցն հանգուցելոց: Եւս առաւել վասն հանգուցեալ րաբուն ապետացն մերոց, եւ շինողաց սուրբ եկեղեցւոյս, եւ որք ընդ  հովանեաւ սորին են հանգուցեալ: Ազատութիւն եղբարց մերոց գերելոց եւ շնորհ առաջիկայ ժողովրդեանս: Հանգիստ հաւատով եւ սրբութեամբ ի Քրիստոս կատարելոցն եղիցի յիշատակ ի սուրբ պատարագս, աղաչեմք: </p>
<p class="lines chorus lang-a chapter-17"><b>Դպ – </b>Ըստ ամենայնի, եւ յաղագս ամենեցուն:</p>
<p class="lines deacon lang-a chapter-17"><b>Սրկ – </b>Օրհնեա, տէր: </p>
<p class="lines priest lang-a chapter-17"><b>Քհ – </b>ւ եղիցի ողորմութիւն մեծիս Աստուծոյ եւ Փրկչիս մերոյ Յիսուսի Քրիստոսի, † ընդ ձեզ, ընդ ամենեսեան:</p>
<p class="empty_line lang-a chapter-17"></p>
<p class="annotation lang-a chapter-17">Նստել</p>
<p class="empty_line lang-a chapter-17"></p>
<p class="lines chorus lang-a chapter-17"><b>Դպ – </b>Ամէն: Եւ ընդ հոգւոյդ քում:</p>
<p class="lines deacon lang-a chapter-17"><b>Սրկ – </b>Եւ եւս խաղաղութեան զՏէր աղաչեսցուք: </p>
<p class="lines chorus lang-a chapter-17"><b>Դպ – </b>Տէր, ողորմեա: </p>
<p class="lines deacon lang-a chapter-17"><b>Սրկ – </b>Ամենայն սրբովք, զորս յիշատակեցաք, եւս առաւելապէս զՏէր աղաչեսցուք: </p>
<p class="lines chorus lang-a chapter-17"><b>Դպ – </b>Տէր, ողորմեա:</p>
<p class="lines deacon lang-a chapter-17"><b>Սրկ – </b>Վասն մատուցեալ սուրբ եւ աստուածային անմահ պատարագիս, որ ի վերայ սրբոյ սեղանոյս, զՏէր աղաչեսցուք: </p>
<p class="lines chorus lang-a chapter-17"><b>Դպ – </b>Տէր, ողորմեա: </p>
<p class="lines deacon lang-a chapter-17"><b>Սրկ – </b>Որպէս զի Տէր Աստուած մեր, որ ընկալաւ զսա ի սուրբ յերկնային եւ յիմանալի Իւր մատուցարանն, զփոխանակն առաքեսցէ առ մեզ զշնորհս եւ զպարգեւս Հոգւոյն Սրբոյ, զՏէր աղաչեսցուք: </p>
<p class="lines chorus lang-a chapter-17"><b>Դպ – </b>Տէր, ողորմեա: </p>
<p class="lines deacon lang-a chapter-17"><b>Սրկ – </b>Ընկալ, կեցո եւ ողորմեա, եւ պահեա զմեզ, Տէր, Քոյին շնորհիւդ: </p>
<p class="lines chorus lang-a chapter-17"><b>Դպ – </b>Կեցո, Տէր, եւ ողորմեա:</p>
<p class="lines deacon lang-a chapter-17"><b>Սրկ – </b>Զամենասրբուհի զԱստուածածինն, զմիշտ կոյսն Մարիամ, հանդերձ ամենայն սրբովք յիշելով, զՏէր աղաչեսցուք: </p>
<p class="lines chorus lang-a chapter-17"><b>Դպ – </b>Յիշեա, Տէր, եւ ողորմեա:  Տէր, ողորմեա:  Քեզ Տեառնդ յանձն եղիցուք:  Տէր ողորմեա, Տէր ողորմեա, Տէր ողորմեա:</p>
