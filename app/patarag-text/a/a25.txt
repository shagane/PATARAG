ԱՐՁԱԿՈՒՄՆ

Քահանայն լուացեալ զձեռս դիցէ զխոյրն. եթէ իցէ եպիսկոպոս զթագն, եւ զգեցցի զեմիփորոնն. ապա բացցի վարագոյրն: Եւ երկրպագեալ զսուրբ սեղանոյն առցէ սուրբ աւետարանն ի ձեռս, եւ ընդ հարաւային աստիճանս իջանելով ի դասն:
 
Սրկ – Օրհնեա, տէր: 
Քհ – Որ օրհնես զայնոսիկ, որք օրհնեն զՔեզ, Տէր, եւ սուրբ առնես զյուսացեալս ի Քեզ: 
Դպ – Օրհնեա՜լ է Աստուած: 
Քհ – Կեցո զժողովուրդս Քո եւ օրհնեա զժառանգութիւնս Քո, զլրումն Եկեղեցւոյ Քո պահեա: 
Դպ – Ամէն: 
Քհ – Սրբեա զսոսա, որք ողջունեցին սիրով զվայելչութիւն տան Քոյ, Դու զմեզ փառաւորեա աստուածային զօրութեամբ Քով, եւ մի թողուր զյուսացեալս ի Քեզ: 
Դպ – Ամէն: 
Քհ – Զխաղաղութիւն պարգեւեա ամենայն աշխարհի, եկեղեցեաց, քահանայից, թագաւորաց քրիստոնէից եւ զինուորեալ մանկանց նոցա եւ ամենայն ժողովրդեանս: 
Դպ – Ամէն: 
Քհ – Զի ամենայն տուրք բարիք եւ ամենայն պարգեւք կատարեալք ի վերուստ են իջեալ առ ի Քէն, որ ես Հայր լուսոյ եւ Քեզ վայելէ փառք իշխանութիւն եւ պատիւ, այժմ եւ միշտ եւ յաւիտեանս յաւիտենից. Ամէն: 
Դպ – Եղիցի անուն Տեառն օրհնեալ, յայսմ հետէ մինչեւ յաւիտեան: (Երիցս կրկնեա):
