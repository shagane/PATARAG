5. ՓՈԽԱՍՑՈՒՔ ՏՈՒՆ ԱՌ ՏՈՒՆ

Նախամուտ սաղմոս մտից (ղթ)

Դպ 1 – Աղաղակեցէք առ Տէր, ամենայն երկիր, ծառայեցէք Տեառն ուրախութեամբ: 
Դպ 2 – Մտէք առաջի Նորա ցնծութեամբ, ծաներուք, զի Նա է Տէր Աստուած մեր: 
Դպ 1 – Նա արար զմեզ եւ ոչ մեք էաք. մեք ժողովուրդք եւ խաշն արօտի Նորա: 
Դպ 2 – Մտէք ընդ դրունս Նորա խոստովանութեամբ եւ օրհնութեամբ ի յարկս Նորա: 
Դպ 1 – Խոստովան եղերուք Տեառն, եւ օրհնեցէք զանուն Նորա: 
Դպ 2 – Քաղցր է Տէր, յաւիտեան է ողորմութիւն Նորա, յազգէ մինչեւ յազգ է ճշմարտութիւն Նորա: 
Դպ 1 – Փառք Հօր եւ Որդւոյ եւ Հոգւոյն Սրբոյ: 
Դպ 2 – Այժմ եւ միշտ եւ յաւիտեանս յաւիտենից. Ամէն: 

Սրկ – Սուրբ եկեղեցեաւս աղաչեսցուք զՏէր, զի սովաւ փրկեսցէ զմեզ ի մեղաց եւ կեցուսցէ շնորհիւ ողորմութեան Իւրոյ. ամենակալ Տէր Աստուած մեր, կեցո եւ ողորմեա: 
Քհ – Ի մէջ տաճարիս եւ առաջի աստուածընկալ եւ պայծառացեալ սուրբ նշանացս եւ սուրբ տեղւոյս խոնարհեալ երկիւղիւ երկիրպագանեմք, զսուրբ, զհրաշալի եւ զյաղթող զտէրութիւնդ Քո փառաւորեմք, եւ Քեզ մատուցանեմք զօրհնութիւն եւ զփառս † ընդ Հօր եւ ընդ Հոգւոյդ Սրբոյ, այժմ եւ միշտ եւ յաւիտեանս յաւիտենից. Ամէն:

Քահանայն սաղմոսելով (ՍԱՂՄՈՍ ԽԲ) ընդ նախասարկաւագին, ընդ հիւսիսային աստիճանսն ելցէ ի բեմն:

Քհ – Մտից առաջի սեղանոյ Աստուծոյ, առ Աստուած, որ ուրախ առնէ զմանկութիւն իմ: 
Սրկ. – Դատ արա ինձ, Աստուած եւ իրաւ արա ինձ ի դատաստանի իմում: 
Քհ – Յազգէ, որ ոչ է սուրբ, ի մարդոյ մեղաւորէ նենգաւորէ փրկեա զիս: 
Սրկ –Դու, Աստուած, հզօրիչ իմ ես, ընդէ՞ր մոռացար զիս, ընդէ՞ր տրտում գնամ ես ի նեղել թշնամւոյ իմոյ: 
Քհ – Առաքեա, Տէր, զլոյս Քո եւ զճշմարտութիւն Քո, զի առաջնորդեսցեն ինձ, եւ հանցեն զիս ի լեառն սուրբ եւ ի յարկս Քո: 
Սրկ – Մտից առաջի սեղանոյ Աստուծոյ, առ Աստուած, որ ուրախ առնէ զմանկութիւն իմ: 
Քհն – Խոստովան եղէց Քեզ օրհնութեամբ, Աստուած Աստուած իմ: 
Սրկ – Արդ ընդէ՞ր տրտում ես, անձն իմ, կամ ընդէ՞ր խռովես զիս, յուսա առ Աստուած, խոստովանեա Նմա, փրկիչ երեսաց իմոց Աստուած է: 
Քհ – †  Փառք Հօր եւ Որդւոյ եւ Հոգւոյն Սրբոյ: 
Սրկ – Այժմ եւ միշտ եւ յաւիտեանս յաւիտենից. Ամէն:  Եւ եւս խաղաղութեան զՏէր աղաչեսցուք. Օրհնեսցուք զամենակալն Աստուած, զՀայր Տեառն մերոյ Յիսուսի Քրիստոսի, որ արժանի արար զմեզ կալ ի տեղւոջս փառաբանութեան եւ երգել զերգս հոգեւորս. Ամենակալ Տէր Աստուած մեր կեցո եւ ողորմեա: 
Քհ – Ի յարկի Քում սրբութեան եւ ի տեղւոջս փառաբանութեան, հրեշտակաց բնակարանիս եւ մարդկան քաւարանիս, առաջի աստուածընկալ եւ պայծառացեալ սուրբ նշանացս եւ սուրբ սեղանոյս խոնարհեալ երկիւղիւ երկիրպագանեմք. զսուրբ զհրաշալի եւ զյաղթող զՏէրութիւնդ Քո օրհնեմք եւ փառաւորեմք. եւ Քեզ ընդ երկնային զօրսն մատուցանեմք զօրհնութիւն եւ զփառս ընդ † Հօր եւ ընդ Հոգւոյդ Սրբոյ, այժմ եւ միշտ եւ յաւիտեանս յաւիտենից. Ամէն:
